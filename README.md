# Regula Cohors Christi

Duch Święty wzywa nas, byśmy jako wojownicy i słudzy Chrystusa żyli w świecie, mimo świata, przeciw światu.  Pókiśmy Kościołem Walczącym, walczymy o nasze dusze i całego świata!

> „Przywdziejcie pełną zbroję Bożą, abyście mogli się ostać wobec podstępnych zakusów diabła.

> ἐνδύσασθε τὴν πανοπλίαν τοῦ θεοῦ πρὸς τὸ δύνασθαι ὑμᾶς στῆναι πρὸς τὰς μεθοδείας τοῦ διαβόλου·

Ef 6,11

Naszym celem jest oddolna odnowa cywilizacji łacińskiej, *Corpus Christianum*, *Civitas Dei*, *Christianitas*.  Cohors Christi tworzy elitę ducha chrześcijańskiego - wspólnotę uczniów, którzy z pokorą, zgodnie z własnym powołaniem i Bożymi łaskami, wzajemnie się formują, aby przemieniać świat i prostować drogi Panu.  Nasza elitarność oznacza posłuszeństwo, poznanie Boga i świadectwo Prawdy, a nie wynoszenie się nad innych.  Formując taką właśnie elitę, pragniemy przyczynić się do odnowy Kościoła i społeczeństwa.

Naszą drogą jest wierne naśladowanie Chrystusa, naszego Nauczyciela i Wodza, oraz przykład życia Najświętszej Maryi Panny, Jego Matki i naszej Matki.

Za patronów Cohors Christi obraliśmy:

* Najświętszą Maryję Pannę - wzór pokory, posłuszeństwa i oddania się woli Bożej,
* św. Michała Archanioła - obrońcę ludzkości przed szatanem,
* św. Józefa - opiekuna Świętej Rodziny i Kościoła,
* św. Benedykta z Nursji - ojca Europy, przewodnika życia chrześcijańskiego,
* św. Tomasza z Akwinu - doktora Kościoła, pokornego sługę Prawdy.

---

## I.  Trzy filary Cohors Christi

Chrystus:

* **Trwa** w Ojcu, a Ojciec trwa w Nim,
* **Zna** Ojca i ukazuje Go światu,
* **Wypełnia wolę Ojca** w doskonałym posłuszeństwie.

Maryja:

* **Trwa** w miłości Swojego Syna,
* **Poznaje** zamysły Boże i rozważa je w sercu,
* **Wypełnia wolę Bożą** w pokorze, pomimo miecza, który przenika Jej duszę.

Dlatego chcemy:

* **Trwać** w relacji z Chrystusem poprzez Sakramenty i modlitwę, aby On trwał w nas,
* **Poznawać** zamysły Boga poprzez studiowanie Objawienia i przekazywać je innym,
* **Wypełniać wolę Ojca**, spełniając obowiązki stanu w rodzinie, pracy, społeczności i Kościele.

### 1.  Modlitwa - trwanie w Chrystusie

* **Cel:** Żywa relacja z Bogiem w duchu pokory.
* **Metoda:** Codzienna modlitwa osobista, uczestnictwo we Mszy Świętej, będącej źródłem życia chrześcijańskiego, oraz trwanie w łasce uświęcającej.

> „Trwajcie w miłości mojej.”

> μείνατε ἐν τῇ ἀγάπῃ τῇ ἐμῇ.

J 15,9

### 2.  Nauka - słuchanie Chrystusa

* **Cel:** Pogłębianie poznania Boga i Jego Objawienia.
* **Metoda:** Studiowanie Pisma Świętego, Tradycji, filozofii chrześcijańskiej oraz rozwijanie apologetyki.

> „A to jest życie wieczne: aby poznali Ciebie.”

> αὕτη δέ ἐστιν ἡ αἰώνιος ζωὴ ἵνα γινώσκωσιν σὲ

J 17,3

### 3.  Świadectwo - kroczenie za Chrystusem

* **Cel:** Życie zgodne z powołaniem w duchu świętości.
* **Metoda:** Wypełnianie obowiązków stanu oraz świadectwo prawdy i miłości w rodzinie, pracy, społeczeństwie i Kościele.

> „Tak niech świeci wasze światło przed ludźmi.”

> οὕτως λαμψάτω τὸ φῶς ὑμῶν ἔμπροσθεν τῶν ἀνθρώπων

Mt 5,16

## II.  Dewiza Cohors Christi

> **In Christo maneamus, Deum cognoscamus, voluntatem eius impleamus.**
*Trwajmy w Chrystusie, poznawajmy Boga, wypełniajmy Jego wolę.*

> **Mane, Cognosce, Imple**
*Trwaj, Poznaj, Wypełniaj.*

## III.  Posłuszeństwo i stabilność

_św. Franciszek Salezy - Filotea_

Chcemy być wierni Kościołowi: papieżowi, biskupom i proboszczom.

Dążymy do stabilności - wierności rodzinie, pracy, powołaniu.

Wypełnianie naszych codziennych obowiązków traktujemy jako podstawowe świadectwo wiary.

Prowadzimy działalność apologetyczną: bronimy wiary, głosimy prawdę, świadczymy słowem, a przede wszystkim - życiem.

## IV.  Modlitwa codzienna Cohors Christi

Każdy z nas zobowiązuje się do codziennej modlitwy.

Modlitwa ta nie jest alternatywą dla innych praktyk, takich jak:  Anioł Pański, litanie, nabożeństwa, Różaniec, czy Koronka do Miłosierdzia Bożego.

Zaleca się także codzienny rachunek sumienia.

Zachęcamy do praktykowania szczególnego nabożeństwa do Najświętszej Maryi Panny, zwłaszcza przez regularną modlitwę różańcową, która przypomina nam tajemnice życia Chrystusa i Maryi, oraz przez naśladowanie Jej cnót w codziennym życiu.

### Tekst modlitwy codziennej

> Sancta Maria, ora pro nobis.
>
> Sancta Dei Genitrix, ora pro nobis.
>
> Sancta Virgo virginum, ora pro nobis.
>
> Sancte Ioseph, ora pro nobis.
>
> Sancte Benedicte, ora pro nobis.
>
> Sancte Thoma Aquinate, ora pro nobis.
>
> Pecatores, te rogamus, audi nos.
>
> Filii Dei, te rogamus, audi nos.
>
> Sancte Michael Archangele, defende nos in proelio; contra nequitiam et insidias diaboli esto praesidium.  Imperet illi Deus, supplices deprecamur: tuque, Princeps militiae caelestis, Satanam aliosque spiritus malignos, qui ad perditionem animarum pervagantur in mundo, divina virtute, in infernum detrude.
>
> Qui gladium ignitum in dextera tenes, ora pro nobis: ut, exemplo Christi, in humilitate et obedientia contra nostras infirmitates strenue decertantes, mandata Domini fideliter adimplentes, ad gloriam Ipsius, qui omnem gloriam meretur, digne perveniamus.  Haec te rogamus, per Christum Dominum nostrum.  Amen

## V.  Struktura Cohors Christi

Tworzymy *Contubernium* - małe grupy świeckich i/lub duchownych, którzy razem dążą do świętości przez:

* jedność wspólnoty,
* wzajemną formację,
* duchowe wsparcie.

*Contubernium* może mieć charakter lokalny lub rozproszony, ale zawsze oparty na realnej więzi modlitwy i regularnego kontaktu.

Każde *Contubernium* prowadzi jeden *Servus* lub dwóch *Servi*, którzy:

* wybierani są na określoną kadencję,
* czuwają nad wiernością Regule,
* dbają o jedność, rozwiązując spory,
* czuwają nad formacją i rozwojem *Contubernium*:
  * upewniają się, że każdy członek ma możliwość rozwoju duchowego i intelektualnego,
  * nadzorują tworzenie programu - *itinerarium*.

Do założenia *Contubernium* wystarczą trzy osoby.

Każde Contubernium ma prawo i zachętę, by przyjąć własną nazwę, *sigillum* (znak) oraz patrona, które będą wyrazem jego duchowej tożsamości i jedności.  Historia każdego Contubernium - jego droga, patron, trudności i łaski - stają się częścią większej historii Cohors Christi. Im bardziej konkretna jest ta tożsamość, tym mocniejsza może być więź pomiędzy braćmi.

## VI.  Formacja Cohors Christi

Spotykamy się regularnie w duchu modlitwy, jedności i wzajemnego wsparcia.  Spotkania służą pogłębianiu życia duchowego oraz realizacji programu formacji apologetycznej, opartego na cyklach studiów.

Spotkania mają być przestrzenią pokoju, słuchania i wzrostu, nie miejscem nauczania.  *Servi* dbają o ich dobry przebieg oraz wspierają formację apologetyczną.

Metodyka prowadzenia formacji powinna pozwalać na przerwanie i wznowienie formacji w dowolnym momencie.  Program powinien być elastyczny, dostosowany do indywidualnych potrzeb *Contubernium*.  Nad tempem wzrostu czuwają *Servi*.  Studia nie powinny być zbytnim obciążeniem dla braci - nie mogą one zakłócać obowiązków stanu.

*Contubernia* powinny korzystać z pomocy kapłanów, którzy:

* wspierają nas duchowo i sakramentalnie,
* doradzają w kwestiach formacyjnych,
* mogą być zapraszani na spotkania, by dzielić się nauką Kościoła.

Spotkania zaczynają się i kończą modlitwą.

### Program formacji

Program formacji powinien być elastyczny i dostosowany do indywidualnych potrzeb *Contubernium*.

Poniżej przedstawiamy przykładowy program formacji:

#### Spotkanie inicjujące - ustalanie *itinerarium*

Pierwsze w cyklu spotkanie *Contubernium* powinno służyć ustaleniu *itinerarium*.

*Itinerarium* to program formacji, który składa się z:

* tematu przewodniego na dany okres,
* doboru materiałów do analizy oraz metod pracy,
* oczekiwanych celów formacji.

*Servus* powinien zadbać o to, by temat był zgodny z nauką Kościoła i odpowiadał na aktualne potrzeby i problemy świata.  Tematyka i cele formacji powinny być dostosowane do potrzeb *Contubernium* i jego członków.

Objętość materiałów *itinerarium* powinna być dostosowana do możliwości członków *Contubernium*.  Należy skupić się na konkretach, nie na ogólnikach, by objętość materiału była ograniczona i możliwa do przetworzenia w danym czasie, a także by nie zniechęcała do pracy.  Nie może on zakłócać obowiązków stanu.

#### Studia

Po spotkaniu inicjującym następuje cykl studiów, który składa się z czterech etapów.

Studia przebiegają indywidualnie, a ich celem jest pogłębienie wiedzy na zadany temat przewodni.  Każdy członek *Contubernium*, narzucając sobie swoje tempo pracy, powinien poświęcić na nie odpowiednią ilość czasu, wedle własnego rozeznania, możliwości i umiejętności.  Wskazana jest rzetelność i systematyczność.  Studia powinny być prowadzone w duchu modlitwy i pokory, zawierzenia Bogu i Jego woli.

Efektem pobocznym studiów powinno być stworzenie bazy wiedzy, która będzie podstawą pracy apologetycznej.  Baza wiedzy powinna być tworzona w formie osobistych notatek.  Preferencyjnie, notatki tworzone są metodą Zettelkasten.  Każdy członek *Contubernium* może jednak wybrać swoją metodę - ważne, by była ona spójna i możliwa do przetworzenia w przyszłości - z własnej bazy wiedzy członkowie *Contubernium* będą korzystać w codzienności życia: tam gdzie potrzebna będzie obrona wiary, argumentacja, czy świadectwo.

##### Studium Pisma Świętego

W oparciu o temat przewodni pierwszym punktem *itinerarium* jest Lectio divina fragmentów Pisma Świętego.  Poświęćmy czas na modlitwę i medytację nad wybranymi perykopami.

Korzystajmy z różnych komentarzy i pomocy biblijnych, szczególnie z katolickich, aby lepiej zrozumieć kontekst i przesłanie tekstu: Gdzie to możliwe, korzystajmy z różnych tłumaczeń Pisma Świętego, albo nawet z tekstu oryginalnego.  Warto także korzystać z różnych narzędzi, takich jak słowniki, encyklopedie, opracowania historyczne.

##### Studium Sumy Teologicznej

Następnym krokiem jest zapoznanie się z wybranym fragmentem „Sumy Teologicznej” św. Tomasza z Akwinu.

Analizujmy tekst w kontekście wybranego fragmentu Pisma Świętego z poprzedniego kroku - spójność i jedność Objawienia Bożego jest podstawą naszej wiary.  Medytacja nad tekstem powinna być połączona z modlitwą i refleksją nad tym, jak nauka Kościoła odnosi się do naszego życia i codziennych obowiązków.

##### Studium Tradycji katolickiej

W oparciu o *itinerarium* następnym krokiem jest zapoznanie się z wybranym dokumentem Tradycji katolickiej.  Może to być encyklika, adhortacja, dokument Soboru, czy inny dokument Kościoła.  Może to być także tekst medytacyjny, czy komentarz teologiczny, który pomoże nam lepiej zrozumieć naukę Kościoła w danej kwestii.

Radźmy się kapłanów, aby dobrać odpowiedni dokument.

##### Studium retoryki i summarum zdobytej wiedzy

Ostatnim krokiem jest podsumowanie zdobytej wiedzy i trening umiejętności retorycznych.  Warto także podjąć refleksję nad tym, co udało się osiągnąć w ciągu okresu studiów.

Ten etap powinien być poświęcony na naukę logiki, dialektyki i retoryki.

#### Spotkanie dyskusyjne

W trakcie trwania studiów, wedle potrzeby *Contubernium*, odbywa się spotkanie (lub spotkania) o charakterze wsparcia i dyskusji.  Spotkanie takie ma na celu wymianę myśli i doświadczeń, a także pomoc w rozwiązywaniu problemów i trudności, które pojawiają się w trakcie studiów.  Spotkanie to powinno być prowadzone w duchu modlitwy i pokory, braterstwa i troski o wzajemną formację.

---

## Epilog

Medytacja nad Regułą Cohors Christi

### 1.  Dlaczego Reguła stosuje język militarny?

Język militarny, obecny w Regule Cohors Christi, odzwierciedla chrześcijańską tradycję duchowej walki.  Od czasów św. Pawła, chrześcijanie używają metafory wojennej, aby podkreślić rzeczywistość walki duchowej, którą toczymy z grzechem, pokusami i siłami zła.  Odwołanie do „pełnej zbroi Bożej” (Ef 6,11) przypomina nam, że życie duchowe jest aktywną postawą wobec świata, wymagającą odwagi, dyscypliny i czujności.  Ten język służy również mobilizacji wewnętrznej, wzmacniając poczucie wspólnoty oraz powagę podejmowanych działań.

Język ten nie zachęca do agresji wobec innych ludzi, lecz do stanowczego i świadomego oporu wobec zła, które zagraża naszemu duchowemu dobru i dobru całego Kościoła.

### 2.  Dlaczego patronami Cohors Christi są Najświętsza Maryja Panna, św. Michał Archanioł, św. Józef, św. Benedykt i św. Tomasz z Akwinu?

Patroni wybrani dla Cohors Christi symbolizują kluczowe wartości i postawy wspólnoty:

* **Najświętsza Maryja Panna** jest wzorem pokory, posłuszeństwa i oddania się woli Bożej, będąc Matką Kościoła i wzorem dla wszystkich chrześcijan.
* **św. Michał Archanioł** jest symbolem duchowej walki i ochrony przed złem, wzmacniając świadomość rzeczywistości duchowej, w której uczestniczymy.
* **św. Józef** reprezentuje troskę, stabilność oraz wierność w codziennych obowiązkach i powołaniu, będąc wzorem pokory i posłuszeństwa.
* **św. Benedykt** ucieleśnia formację duchową, życie we wspólnocie, a także porządek i równowagę między modlitwą, pracą oraz nauką.
* **św. Tomasz z Akwinu** reprezentuje głębokie poznanie Boga poprzez rozum i wiarę, uzasadnienie prawdy oraz intelektualną solidność w apologetyce.

Każdy z tych patronów wyraża kluczowe aspekty formacji i działania Cohors Christi, łącząc elementy walki duchowej, obowiązku stanu, wspólnotowego życia i intelektualnego poznania prawdy.

Módlmy się do nich o wstawiennictwo i pomoc w dążeniu do świętości oraz wypełnianiu naszej misji.

### 3.  Jak treść modlitwy codziennej odnosi się do działalności i ducha Reguły?

Codzienna modlitwa do św. Michała Archanioła jednoznacznie oddaje ducha Cohors Christi — podkreśla znaczenie duchowej walki, pokory i posłuszeństwa Bogu.  Prośba o obronę przed zakusami zła i modlitwa o pokorne, wierne wypełnianie Bożych przykazań spajają się harmonijnie z celami Reguły, która kładzie nacisk na ochronę duszy, autentyczną pokorę, a także na praktyczne świadectwo życia chrześcijańskiego. Wezwanie do świętych patronów dodatkowo umacnia więź z tradycją Kościoła i wzmacnia duchową jedność członków.

### 4.  Dlaczego skupiamy się na apologetyce?

Apologetyka jest szczególnym wyrazem poznania Boga, które stanowi jeden z trzech filarów Reguły („Poznaj”).  Skupienie się na apologetyce pozwala na jasne i świadome wyrażanie prawdy chrześcijańskiej w świecie, który często kwestionuje lub ignoruje wiarę. Jest to odpowiedź na wezwanie do dawania świadectwa, które nie ogranicza się do emocji czy osobistych doświadczeń, ale obejmuje rozumne i klarowne uzasadnianie wiary, zgodnie z zaleceniem św. Piotra (1P 3,15).

Wybór apologetyki ma na celu skuteczną obronę oraz szerzenie prawdy wiary w warunkach współczesnych wyzwań kulturowych, ideologicznych i społecznych, a także zapewnia chrześcijanom narzędzia do intelektualnej i duchowej obrony przed błędami współczesności.

W myśl zasady gnōthi seauton (gr. γνῶθι σεαυτόν, „poznaj samego siebie”) apologetyka staje się nie tylko narzędziem obrony, ale także sposobem na głębsze zrozumienie własnej wiary i jej fundamentów.  W ten sposób członkowie Cohors Christi są lepiej przygotowani do życia w świecie, zarówno w obliczu wyzwań, jak i w codzienności obowiązków stanu.

### 5.  Czy istnieje balans w działalności Contubernium w obrębie filarów Reguły?

Program formacyjny Contubernium, opisany w Regule, wyraźnie uwzględnia trzy kluczowe filary: modlitwę (Lectio divina i regularne uczestnictwo w Eucharystii), naukę (studium Biblii, „Sumy Teologicznej”, dokumentów Tradycji Kościoła) oraz świadectwo (praktyka życia chrześcijańskiego, retoryka, dialog i obrona wiary).  Każdy filar otrzymuje osobne, wyraźnie sprecyzowane miejsce w cyklu formacyjnym. Dodatkowo, program zapewnia regularne spotkania dyskusyjne, które pomagają w harmonijnym rozwoju osobistym i wspólnotowym.

Przyjęty model formacji jest przemyślany i świadomie skonstruowany, aby żaden z filarów nie dominował nad pozostałymi, lecz aby były one wzajemnie komplementarne i równoważne.  Balans zapewnia elastyczność, która pozwala dostosować rytm formacji do potrzeb duchowych i życiowych członków wspólnoty, co dodatkowo zabezpiecza przed jednostronnym rozwojem.

### 6.  Dlaczego Reguła jest tak elastyczna, a nie jest regułą zakonną?

Cohors Christi świadomie wybiera elastyczność zamiast ścisłej reguły zakonnej, ponieważ skierowana jest głównie do świeckich żyjących w świecie, którzy mają różnorodne zobowiązania rodzinne, zawodowe i społeczne.  Świeccy nie mogą porzucić swoich podstawowych obowiązków i przyjąć pełni rygorów życia zakonnego. Stąd też potrzebują elastyczności, aby pogłębiać swoją formację duchową bez zaniedbywania podstawowych zobowiązań.

Elastyczność pozwala dostosować intensywność formacji do indywidualnych możliwości uczestników, sprzyjając ich autentycznemu wzrostowi duchowemu bez ryzyka przeciążenia lub konfliktów z podstawowymi zadaniami życiowymi.  Dzięki temu Reguła staje się dostępna i możliwa do wypełnienia dla szerokiego grona wiernych.

### 7.  Czemu Reguła kładzie nacisk na obowiązki stanu?

Reguła silnie podkreśla znaczenie obowiązków stanu, ponieważ prawdziwa świętość i świadectwo życia chrześcijańskiego zaczynają się od wiernego wypełniania codziennych zobowiązań.  Obowiązki stanu są miejscem, w którym realizuje się wola Boża wobec konkretnego człowieka.

Świeccy powołani są do świętości nie poprzez wycofanie się ze świata, lecz właśnie przez świadome i konsekwentne przeżywanie Ewangelii w rodzinie, pracy i społeczeństwie.  Podkreślając obowiązki stanu, Reguła przypomina, że każde działanie chrześcijanina - nawet najbardziej prozaiczne - może i powinno być uświęcone, stając się świadectwem wiary i miejscem spotkania z Bogiem.

### 8.  Komu ma służyć Reguła?

Reguła Cohors Christi skierowana jest przede wszystkim do świeckich i duchownych, którzy:

* Pragną świadomie pogłębiać swoją relację z Chrystusem w codzienności.
* Chcą aktywnie formować się duchowo, intelektualnie i społecznie.
* Szukają wsparcia wspólnoty w regularnym życiu duchowym, intelektualnym i apostolskim.
* Czują wezwanie do obrony i głoszenia wiary w środowisku, w którym żyją.

Jest to szczególnie cenne dla osób, które mimo zaangażowania zawodowego czy rodzinnego, pragną zbudować solidny fundament duchowy, intelektualny i apologetyczny, zdolny do skutecznego świadectwa w świecie, często obojętnym lub wręcz nieprzyjaznym wobec chrześcijaństwa.

### 9.  Czy Reguła nie jest redundantna? Czy nie ma już innych podobnych formacji katolickich?

Reguła Cohors Christi nie jest zbędna ani redundantna, choć istnieją już różne formy duchowości i apostolstwa świeckich w Kościele katolickim. Jej wyjątkowość polega na wyraźnym połączeniu kilku istotnych aspektów:

* Ścisłe połączenie duchowości z apologetyką - Reguła świadomie kładzie nacisk nie tylko na modlitwę i osobistą relację z Chrystusem, lecz także na rozwój intelektualny i apologetyczny.
* Metoda Zettelkasten i współczesne techniki organizacji wiedzy - Reguła zachęca do wykorzystania nowoczesnych technik porządkowania wiedzy, co nie jest powszechne w innych ruchach.
* Formacja oparta na cyklu, integrująca regularne studium Biblii, Tradycji i filozofii - daje jasno określoną strukturę, która pomaga systematycznie rozwijać wiarę i umiejętności apologetyczne.
* Podkreślenie formacji zintegrowanej z obowiązkami stanu - Reguła wyraźnie akcentuje konieczność równowagi między duchowością a życiem codziennym, co często bywa zaniedbywane w innych ruchach, bardziej skupionych na formacji teoretycznej lub modlitewnej.

Dzięki temu Cohors Christi wypełnia specyficzną lukę: umożliwia intensywną formację duchową, intelektualną i apologetyczną osobom żyjącym pełnią obowiązków świeckich.

### 10.  Jak oceniać postępy w formacji, aby członkowie czuli, że wzrastają w wierze i poznaniu?

Wzrost duchowy i intelektualny nie zawsze daje się łatwo zmierzyć, ale Reguła Cohors Christi domaga się świadomego i pokornego rozeznawania owoców formacji. Proponujemy kilka form oceny postępów.

#### Formy oceny duchowej

* Rachunek sumienia nie tylko moralny, ale i duchowy: „Czy moja modlitwa jest głębsza? Czy reaguję z większą cierpliwością? Czy ufam Bogu bardziej?”
* Rozmowa braterska lub kierownictwo duchowe - regularne rozmowy z Servusem lub kapłanem mogą pomóc zauważyć postęp i uchwycić miejsca oporu.

#### Formy oceny intelektualnej i apologetycznej

* Zettelkasten jako dziennik rozwoju - poprzez notowanie, pytania i łączenie tematów, członek Contubernium widzi nie tylko ilość materiału, ale jakość zrozumienia.
* Ćwiczenia podsumowujące (ze studium retoryki) - retoryka, symulacje, krótkie wypowiedzi są nie tylko praktyką, ale sprawdzianem przyswojenia i wewnętrznego przetrawienia treści.
* Świadectwo w życiu codziennym - czy jestem w stanie podzielić się swoją wiarą w pracy, rodzinie, w dyskusji? Czy reaguję z większym spokojem i mądrością?

#### Subtelny cel

Formacja nie ma na celu „ukończenia kursu”, ale przemiany człowieka. Dlatego ocena postępów nie powinna służyć porównywaniu się, lecz rozpoznaniu wierności, wzrostu i kierunku, przy całkowitej otwartości na działanie łaski.

### 11.  Czego należy oczekiwać od członków Contubernium? Jakich ludzi werbować? Kto nie nadaje się do takiej formacji?

#### Oczekiwane cechy:

* Wierność i posłuszeństwo Kościołowi - członek Cohors Christi musi uznawać autorytet papieża i biskupów oraz wierzyć w Objawienie i Tradycję.
* Pragnienie wzrostu - otwartość na formację, także wymagającą, i gotowość do podejmowania wysiłku duchowego i intelektualnego.
* Pokora i duch braterski - gotowość do słuchania, dzielenia się, milczenia i przyjmowania korekty.

#### Kogo zapraszać?

* Mężczyzn i kobiety po bierzmowaniu, którzy kochają Kościół, mają zdrowe podstawy wiary i chcą w nią wejść głębiej.
* Osoby niezależnie od poziomu wykształcenia, ale z otwartością na lekturę i myślenie.
* Ludzi, którzy mają stałość życiową - są gotowi na wierność rytmowi spotkań i pracy formacyjnej.

#### Kto może nie być gotowy?

* Osoby trwające w jawnym konflikcie z nauką Kościoła lub nieskłonne do słuchania.
* Ci, którzy szukają pozycji lub władzy, a nie chcą służyć i wzrastać.
* Osoby, które nie potrafią przyjąć pokory życia codziennego - chcą wielkich idei, ale nie znoszą trudów stanu i braterskiej odpowiedzialności.

### 12.  Czy i jak Reguła Cohors Christi nawiązuje do Reguły Benedyktyńskiej?

Reguła Cohors Christi świadomie nawiązuje do tradycji benedyktyńskiej, co widać wyraźnie w kilku jej kluczowych elementach:

* Duchowa walka: Podobnie jak Reguła św. Benedykta, Reguła Cohors Christi traktuje życie chrześcijańskie jako stałą duchową walkę z grzechem i pokusami, wymagającą pokory, wytrwałości i roztropności.
* Ora et labora (módl się i pracuj): Wyraźnie zaakcentowane jest harmonijne połączenie modlitwy (trwanie w Chrystusie), pracy intelektualnej (studiowanie Objawienia, filozofii i apologetyki) oraz realizacji obowiązków stanu (życie codzienne).  Cohors Christi kontynuuje tę benedyktyńską równowagę między modlitwą, nauką a codziennością.
* Wspólnota braterska (contubernium): Reguła benedyktyńska kładzie ogromny nacisk na życie wspólnotowe.  Podobnie Cohors Christi organizuje życie duchowe wokół niewielkich wspólnot, które wzajemnie się wspierają, formują i pomagają sobie nawzajem na drodze do świętości.
* Posłuszeństwo i stabilność: Oba dokumenty kładą nacisk na posłuszeństwo Kościołowi oraz na stabilność i wierność wobec powołania, miejsca i obowiązków. To głębokie zakorzenienie w realiach życia jest wspólnym elementem obu reguł.
* Odpowiedź względem świata świeckiego: Cohors Christi można traktować jako odpowiedź na współczesne wyzwania, analogicznie jak Reguła Benedyktyńska w VI wieku dawała odpowiedź na chaos tamtych czasów. Obie są reakcją na kryzys cywilizacyjny i duchowy swoich epok.

### 13.  Czemu akurat teraz?

Rok 529 A.D. jest uznawany za symboliczny początek benedyktyńskiego ruchu odnowy duchowej i kulturowej Europy - właśnie wtedy św. Benedykt założył klasztor na Monte Cassino, rozpoczynając formację wspólnoty, która radykalnie wpłynęła na przyszłość kontynentu.  Rok 2029 to 1500-nia rocznica tego wydarzenia, a więc istotny moment symboliczny dla Kościoła.

Wybranie tego właśnie okresu na początek działalności Cohors Christi nie jest przypadkowe - podkreśla intencję, by wspólnota ta była duchowym dziedzicem i kontynuatorem benedyktyńskiego dzieła odnowy chrześcijańskiej cywilizacji.  Tak jak Benedykt przywrócił Europie nadzieję, porządek i głębię duchową po upadku cywilizacji starożytnej, tak Cohors Christi ma nadzieję współuczestniczyć w odbudowie duchowej i kulturowej Europy (i szerzej - świata zachodniego), którego kryzys moralny i duchowy jest coraz bardziej widoczny.

### 14.  Jaka powinna być strategia kontaktu z kapłanami w początkowych etapach?

Pierwszy kontakt z kapłanami - proboszczami, spowiednikami, duszpasterzami - powinien opierać się na zaufaniu, pokorze i szczerości intencji.  Contubernium nie może być wspólnotą „obok Kościoła”, ale zawsze „w sercu Kościoła”. Dlatego strategia kontaktu powinna być trzyetapowa:

#### 1.  Zgłoszenie zamiaru

Grupa pionierska powinna jasno i pokornie przedstawić zamiar formacji: kim jesteśmy, jaki mamy cel, na czym polega Reguła i jakie widzimy owoce dla życia parafii lub diecezji.  Dokument Reguły może być dołączony z zaznaczeniem, że jesteśmy otwarci na korekty i rozeznanie ze strony kapłanów.

#### 2.  Prośba o błogosławieństwo lub opinię

Nie każda grupa musi działać formalnie przy parafii, ale każda powinna mieć błogosławieństwo lub przynajmniej świadomość i zgodę lokalnego duchowieństwa.

#### 3.  Otwartość na konsultację i współpracę

Kapłan powinien czuć, że nie jest jedynie „autoryzatorem” działań, lecz że może towarzyszyć wspólnocie - choćby sporadycznie - jako duchowy przewodnik.

### 15.  Jak Cohors Christi planuje zrównoważyć duchowość i formację intelektualną?

Aby uniknąć jednostronnego rozwoju intelektualnego oraz wspierać wzrost duchowy uczestników, planowane jest wydanie specjalnego modlitewnika Cohors Christi.

Modlitewnik będzie zawierał:

* codzienną modlitwę wspólnoty w wersji podstawowej i rozszerzonej,
* tradycyjne modlitwy łacińskie z tłumaczeniami,
* układ poranny i wieczorny inspirowany brewiarzem (modlitwa prostego rytmu),
* medytacje według filarów Reguły: Trwaj, Poznaj, Wypełniaj.

Będzie to narzędzie dla wszystkich członków - nieobowiązkowe, ale rekomendowane - które pomoże utrzymać jedność ducha i codziennej praktyki.
